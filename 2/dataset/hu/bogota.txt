Bogotá, néhol Santa Fé de Bogotá, hivatalos nevén Bogotá, D.C. (a D.C. jelentése „Distrito Capital”, vagyis „Fővárosi Kerület”) Kolumbia fővárosa és több mint 7 millió lakosával egyben legnagyobb városa. Kolumbia pénzügyi és politikai központja.


== Földrajz ==


=== Elhelyezkedése ===
A város észak-déli tengely mentén terül el. Keleten hegyek határolják, a Cerro de Monserrate és a Cerro de Guadalupe csúcsokkal. Ebben az irányban a város épületei olyan magasra kapaszkodnak a hegyoldalakon, amennyire az lehetséges. A város nyugati és északi irányban terjeszkedik. Az északi részen a fejlettebb, modernebb lakóövezet terül el, délen a szegényebb néprétegek laknak. Nyugati irányban vegyesen ipari épületek is találhatók, itt van a repülőtér és a buszpályaudvar is.


=== Éghajlat ===
Bogotá szubtrópusi hegyvidéki éghajlattal rendelkezik, száraz és esős évszakok váltakoznak egész évben. Az átlagos hőmérséklet 14,5 °C.
A legszárazabb hónap a december, január, július és augusztus, a legmelegebb hónap pedig a március. A legcsapadékosabb hónap április, május, szeptember, október és november, ekkor a maximum hőmérséklet 18 °C, a minimum pedig 7 °C. A jégeső nagyon ritka, de az esős évszakban néha előfordulhat, főként októberben. A nappalok az esős évszakban nagyon enyhék, éjszaka pedig kifejezetten hideg a hőmérséklet, gyakori a köd és a szél.
Bár a hőmérséklet viszonylag állandó az év folyamán, az időjárási körülmények mégis változékonyak az El Niño és La Niña időjárási jelenségek miatt.


== Történelem ==
Bogotát 1538-ban alapította Gonzalo Jiménez de Quesada, és a Santa Fé nevet adta neki szülővárosa után. Aztán rövid idő múlva kapta a Bogotá indián nevet.
A spanyol gyarmati uralom idején az Új-granadai Alkirályság fővárosa volt. Ebből lett a függetlenség kikiáltása után Nagy-Kolumbia. Nagy-Kolumbia szétesésével 1830-ban Kolumbia fővárosa lett Bogotá.
1905-ben a városnak százezer lakosa volt. 1948-ban Bogotában alapították meg az Amerikai Államok Szervezetét.


== Népesség ==
Bogotának 1951-ben 715 000 lakosa volt, 2005-ben 6,8 millió, 2020-ban 7,7 millió fő.
A város népességének változása:


=== Etnikumok ===
68%-uk mesztic, 20%-uk fehér, 10%-uk fekete, mulatt és zambó, 2%-uk indián. 


=== Vallások ===
A lakosság 90%-a római katolikus.


== Közigazgatási beosztása ==

A városban 20 körzet található.


== Közlekedés ==

Bogotában nemzetközi repülőtér üzemel (El Dorado), ez Kolumbia fő légiközlekedési csomópontja. A repülőtér a város központjától mintegy 13 km távolságra van. A központba taxival vagy helyi buszjárattal lehet eljutni.
A helyi buszoknak (néhány utcát kivéve) nincs buszmegállójuk, a vezetőnek kell integetni, hogy megálljon. A viteldíj a szélvédőn vagy a busz ajtaján van feltüntetve, és a vonal teljes hosszára érvényes.
A TransMilenio buszai külön sávban közlekednek reggel 5 és éjszaka 11 között. Expresszjáratok is vannak, amik egyes megállókat kihagynak. A TransMilenio környezetvédők körében nagy sikertörténetként van számon tartva, mivel egy 17 km-es metro beruházás helyett és annak árából egy a teljes városra kiterjedő 400 km hosszú, magas peronos megállókkal ellátott buszhálózatot sikerült kiépíteni, emellett maradt pénz közterek és bicikliutak fejlesztésére is.


== Kultúra ==


=== Oktatási rendszer ===

Egyetemek: Universidad Externado de Colombia, Universidad Javeriana, Universidad Santo Tomás, Universidad de los Andes, Universidad del Rosario, Universidad Nacional de Colombia
Biblioteca Nacional de Colombia könyvtár: 1777-ben alapította jezsuita rend. Címe: Calle 24 N° 5- 60
Biblioteca Luis Ángel Arango könyvtár (címe: Calle 11 # 4 - 14, La Candelaria)


=== Színház ===
A fővárosban számos balett, opera, színházterem van.
A legismertebb zenekar az Orquesta Sinfónica Nacional de Colombia, a város filharmonikusai az Orquesta Filarmónica de Bogotá és a Symphonische Blasorchester „Santafé de Bogotá“. A legnagyobb színházak a Teatro Nacional (Nemzeti színház), a Teatro „Jorge Eliezer Gaitán“ (Városi színház), a Teatro Colón (Kolumbusz színház) és a Teatro „La Candelaria“.


=== Múzeumok ===

Museo del Oro („Arany múzeum”), Calle 16 No 5-41, nyitva 9-18 óra között, vasárnap 10-16: A spanyol hódítás előtti időből származó 34 ezer aranytárgyat mutat be. Világviszonylatban is egyedülálló.
Donación Botero (Botero gyűjtemény), Calle 11 No 4-41, a belépés ingyenes, nyitva 9-19 óra között: a gyűjtemény Botero 123 db saját munkáját tartalmazza (festmények, rajzok, szobrok), ezen felül 85 db, más művészektől származó művet (Picasso, Chagall, Miró, Dalí, Renoir, Matisse és Monet).
Museo Arqueológico („régészeti múzeum”), Carrera 6 No 7-43, nyitva 8:30-17 óra között (H-P), 9:30-17 (Szo), 10-16 (Vas). A spanyol korszak előtti agyagművesség gyűjteménye.
Museo de Arte Colonial („művészetek múzeuma a gyarmati időkből”), Carrera 6 No 9-77, nyitva 9-17 (H-P), 10-16 (Szo-Vas): figyelemreméltó gyűjtemény a gyarmati időkből, köztük Gregorio Vásquez de Arce y Ceballos (1638–1711) 76 olajfestménye és 106 rajza, aki a gyarmati idők legjelentősebb festője.
Museo Nacional (Nemzeti múzeum), a városközpont északi részén található, Carrera 7 No 28-66, nyitva 10-17:30 (K-Vas): egy régi börtönben rendezték be. Betekintést nyújt a kolumbiai történelembe az első telepesektől kezdve a modern időkig. Történelmi tárgyak, fényképek, térképek, festmények, leletek, fegyverek, múmiák.
Museo de Arte Moderno („kortárs művészetek múzeuma”), Calle 24 No 6-00, nyitva 10-18 (K-Szo), 10-15 (Vas): gyakran változó, időszaki kiállítások hazai és nemzetközi művészek alkotásaiból.
Quinta de Bolívar, Calle 20 No 2-91, nyitva 9-16:30 (K-P), 10-15:30 (Szo-Vas): Simón Bolívar részére ajándékozott régi vidéki ház. Dokumentumok, térképek, fegyverek, egyenruhák és Simón Bolívar személyes holmijai.


=== Templomok ===

Bogotában sok templom található a 17-18. századból. Ezek kívülről nem igazán mutatósak, belülről azonban gazdagon díszítettek.

Iglesia de Santa Clara (Szent Klára templom) (1619–1630), Carrera 8 No 8-91, nyitva 9-17 (K-P), 10-16 (Szo-Vas): jelenleg múzeumként működik. A teljes falfelületet festmények borítják (kb. 100 db), szentek szobrai, és oltárok a 17.-18. századból.
Iglesia de San Francisco: gazdagon díszített szentély
Iglesia de la Concepción, Calle 10 No 9-50: „mudejar” pince
Iglesia de San Ignacio, Calle 10 No 6-35: mérete és értékes művészeti gyűjteménye kiemeli a többi közül.
Iglesia de San Diego, Carrera 7 No 26-37: tipikus vidéki templom, ami valamikor a városon kívül állt, ma magas házak veszik körül.


== Turistainformációk ==

Bogotá fő vonzereje a La Candelaria, az 1500-as években alapított óváros, ahol sok kávézó, vendégház és történelmi emlék található. Sokszínű kulturális és művészeti élete sok látnivalóval kecsegtet. Ezek többsége a város központja körül található, és gyalogosan bejárható. A város több napos elfoglaltságot biztosít a turistáknak. Itt viszonylag olcsó szállásokat lehet találni, az északi részben a modernebb és drágább hotelek találhatók. Étkezni sok helyen és viszonylag olcsón lehet, a legtöbb étterem a Carrera 7 mentén található.
Az utcákat számozással jelölik, pl. Carrera 7 („7-es út”), Calle 10 („10-es utca”), stb., ezután áll a házszám (pl. No 9-50). Az utcanevekben található „A” betű két utca közötti elhelyezkedést jelent (pl. a Carrera 7A a Carrera 7 és Carrera 8 utcák között van).
Bogotá északi része modern kerület, ez éles ellentétben áll a déli résszel.
A város 2600 m-es tengerszint feletti magassága kezdetben szédülést okozhat.
A város átlaghőmérséklete 14 °C egész évben, hűvös éjszakákkal és meleg nappalokkal. A száraz évszakok decembertől februárig, illetve júniustól szeptemberig tartanak.
Bogotá központi részén rengeteg helyen található internet-elérés, amik nem ingyenesek ugyan, de megfizethetőek.
A bankok az ország más részein működő bankoktól eltérően vannak nyitva: hétfőtől csütörtökig 9 és 15 óra között, pénteken 9 és 15:30 között. A legtöbb banknak van pénzkiadó automatája (ATM).
A város központi és északi része idegenek számára is biztonságosnak tekinthető. Éjszaka azonban nem tanácsos egyedül mászkálni sötét helyeken. Hosszabb út esetén hívjunk taxit, illetve maradjuk a jól megvilágított főbb utakon.


=== Látnivalók ===

A város történelmi központjának a Bolívar tér tekinthető. Körülötte mindenféle stílusban találhatók épületek. A tér déli oldalán látható a klasszikus görög stílusú Capitolio Nacional, amiben a képviselők üléseznek.
Vele szemben van az Igazságügyi palota. A tér nyugati oldalán található a francia stílusú Alcaldía, a polgármester irodája, az északnyugati oldalon pedig a polgármesteri hivatal (Liévano-palota). A keleti oldalon van a neoklasszicista stílusú Catedral Primada, ami Bogotá legnagyobb temploma (1823-ban fejezték be az építését). Mellette látható a Capilla del Sagrario, az egyetlen gyarmati épület.
A tértől keletre többnyire a gyarmati időkből származó épületek találhatók, bár ezek között modern épületek is vannak. A legjobban megőrzött területek a Calles 9 és 13 közötti és a Carreras 2 és 5 közötti utcák. Itt természetesen még sok hasonló látnivaló akad, amit a turista maga felfedezhet. A közelben áll a San Carlos-palota is.
Bogotában rengeteg múzeum található. A múzeumok minden hónap utolsó vasárnapján ingyenesen látogathatók, azonban ilyenkor nagy tömegre kell számítani.


=== Fesztiválok ===
Festival Iberoamericano de Teatro: színházi fesztivál, amin latinamerikai társulatok vesznek részt. Minden páros évben tartják március-áprilisban.
Festival de Cine de Bogotá: Bogotá filmfesztiválja, amin latinamerikai filmek vesznek részt, erős válogatás után.
Expoartesanías: kézműves vásár, decemberben tartják, az egész országból érkeznek ide kézművesek és népművészek, akik portékáikat árulják.


=== Szabadidős tevékenységek ===

A város látképe a tőle keletre fekvő Cerro de Monserrate csúcsról tekinthető meg. Ide akár gyalogosan is fel lehet menni kb. 1 órás sétával (érdemes vasárnap menni, mert hétköznap a környék nem biztonságos). Megközelíthető továbbá kábelkocsival (lanovka, teleférico), ami 15 percenként jár 9:30-tól éjfélig (H-Szo), 6-17 (Vas). Siklóval is lehet menni, de ez csak vasárnap és ünnepnapokon jár 6-18 óra között.A csúcs közelében található a Señor Caído templom, aminek sok csodát tulajdonítanak.
Maga a csúcshoz vezető út a városközponttól nincs nagy távolságban, gyalog is megközelíthető, de lehet busszal is menni („Funicular” jelzéssel).

Vasárnap bolhapiacot tartanak a Parque de las Periodistas parkban (a La Candelaria közelében).
Jardín Botánico José Celestino Mutis, Calle 57 No 61-13, nyitva 8-17 (H-P), 9-17 (Szo-Vas): botanikai kert. A hazai, de különféle éghajlati zónákból származó virágok és növények egy része a szabadban, más részük üvegházban található. A repülőtéri buseta vagy colectivo a közelben áll meg.
Maloka, Carrera 68D No 40A-51, nyitva 8-18 (H-Cs), 9-19 (P-Vas): a kontinens talán legnagyobb és legjobb, modern, interaktív tudományos-technikai bemutató központja. Tematikus kiállításain a világűr, az ember, a technológia, a víz témája látható. Itt van továbbá a Cine-Domo mozi is. A repülőtéri buseta vagy colectivo a közelben áll meg.


=== Éjszakai szórakozás ===
A város rengeteg éjszakai szórakozóhellyel rendelkezik. A zenei stílusok közül megtalálhatók itt a salsa, a hiphop, a szamba, a rock, a reggae és a tangó. Ezek közül talán legnépszerűbb a helyiek körében a salsa. Léteznek a diszkóstílus helyi változatai is, amit itt a salsotecas nevű táncos szórakozóhelyeken művelnek.
Az aktuális műsorok és programok a helyi El Tiempo újság szórakozással foglalkozó oldalain olvashatók.
Bogotában aktív a homoszexuális és leszbikus élet.


=== Látnivalók a város közelében ===
Zipaquirá (lakosság: 70 ezer): legnagyobb látványossága a sóbányában kialakított „só-katedrális”. Nyitva 9-16:30 (K-Vas). A nyilvánosság számra 1995-ben nyitották meg. Hossza 78 m, magassága 18 m, egyszerre 8400 ember fér el benne. Tárlatvezetővel látogatható, a túra időtartama kb. 1 óra.A közelben található a sómúzeum. Nyitva 10-16 (K-Vas). A helyi sóbányászatot mutatja be.
Maga a bánya Zipaquirá központjából 15 perces sétával elérhető.
A helyszín Bogotából busszal közelíthető meg, az út 1,25 óra, a buszok kb. 10 percenként járnak, a TransMilenio északi buszpályaudvaráról indulnak (Portal del Norte). Bogotá központjából ez busszal 40 perces út.
A város másik megközelítési lehetősége a „Turistren” vasút, ami lassan megy ugyan, de az utasok szórakoztatására zenekarok állnak rendelkezésre. A vonat csak hétvégeken és ünnepnapokon közlekedik. A hangulathoz a gőzmozdony is hozzájárul. A vonat a Sabana állomásról indul 8:30-kor (Calle 13 No 18-24) és röviden megáll az Usaquen állomáson is 9:20-kor (Calle 100 - Carrera 9A). A vonat visszafelé 14 órakor indul. A nagy érdeklődés miatt érdemes egy nappal korábban megvenni a jegyet.

Villa de Leyva (lakosság: 13 ezer): a várost a gyarmati épületei miatt 1954-ben nemzeti örökségnek nyilvánították, gyakorlatilag nincsen modern épület a kisvárosban. A várost 1572-ben alapították. Klímája egészséges, enyhe és száraz. A bogotaiak kedvelt hétvégi kirándulóhelye.Látnivalók:
Plaza Mayor
Iglesia del Carmen
Museo del Carmen
Casa Museo de Luis Alberto Acuña (a Plaza Mayornál)
Museo Paleontológico
szombati piac (a Plaza Mayortól 3 saroknyira délkeletre)Lovaglásra vagy biciklizésre is van lehetőség.


== Sport ==

Kolumbiában népszerű sportágak: labdarúgás, kerékpározás, bikaviadal (corrida); a baseball csak a karibi tengerpart mentén. A bikaviadal szezonja januárban tetőzik, amikor meghívják Spanyolországból a legjobb matadorokat.


== A város szülöttei ==
Andrés Pastrana volt kolumbiai elnök
Ernesto Samper volt kolumbiai elnök
Luis Concha Córdoba, Bogotá katolikus érseke
Juan Pablo Montoya volt Forma-1-es versenyző
Catalina Sandino Moreno színésznő
Julián Arango színész (Betty, a csúnya lány: Hugo Lombardi)
Ana María Orozco színésznő (Betty, a csúnya lány: Betty Solano)
Jorge Enrique Abello színész (Betty, a csúnya lány: Armando Mendosa)


== Testvértelepülések ==
 Buenos Aires, Argentína
 Rosario, Argentína
 Caracas, Venezuela
 Medellín, Kolumbia
 Miami, USA
 Szöul, Dél-Korea


== Városkép ==


== Jegyzetek ==


== Források ==
Lonely Planet sorozat


== További információk ==

Universidad Nacional de Colombia – Kolumbiai Nemzeti Egyetem weboldala
Museo del Oro (Az Arany Múzeuma)
Bogotá from The Air – Légifelvételek Bogotáról
Museos de Bogotá – Múzeumismertetők
El Tiempo  – A város legnagyobb napilapjának, az "El Tiempo"-nak online kiadása
El Espectador – Egy másik vezető napilap, az "El Espectador" online kiadása
Universidad de América – Egyetem weboldala
Universidad Militar Nueva Granada – Egyetem weboldala
Escuela Colombiana de Ingeniería – Egyetem weboldala
Universidad de los Andes – Egyetem weboldala
Pontificia Universidad Javeriana – Egyetem weboldala
Universidad Distrital Francisco José de Caldas – Egyetem weboldala
Bogotá's Urban Development Institute – Térképek és műholdképek a városról.