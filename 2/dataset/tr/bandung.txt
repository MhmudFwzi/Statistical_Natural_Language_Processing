Bandung, Endonezya'nın Batı Cava bölgesinin başkentidir. 2007 istatistiklerine göre 7.4 milyon nüfusuyla Endonezya'nın üçüncü büyük şehridir. Denizden 768 metre yükseklikte olan şehir, diğer Endonezya şehirlerine kıyasla yıl boyunca daha serin bir iklime sahiptir. Nehir yatağı üzerine kurulu olan şehir ayrıca yanardağlarla çevrilidir. Coğrafi yapısının şehre doğal bir güvenlik sistemi sağlamasından dolayı geçmiş yıllarda burada sömürge kurmuş olan Hollandalılar ülkenin başkentini Cakarta'dan Bandung'a taşıma planları yapmışlardır.
Onsekizinci yüzyılda Hollandalı sömürge güçler şehri çeviren dağlarda çay tarlaları açtılar. Daha sonra bu tarlaları kurdukları yollarla şehre bağladılar. Bölgede yaşayan Avrupalıların isteği üzerine, 1906 yılında, ilk belediyesi kurulan Bandung, düzenli bir yerleşim birimi haline geldi. Lüks oteller, lokantalar, kafeler ve Avrupai butiklerin açılmasıyla birlikte şehir; "Paris van Java" (Cava'nın Paris'i) olarak anılmaya başlandı.
Endonezya'nın 1945 yılında bağımsızlığını kazanmasının ardından şehir hızlı bir şekilde gelişip kentleşmeye başladı. Her ne kadar Bandung, içme suyu problemi, yoğun trafiği, selleri ve başka problemleriyle yüz yüze olsa da şehir hala pek çok insanın ilgisini çeken yerleden birisidir. Cakarta'ya karayoluyla 3 saat mesafede bulunmasından dolayı Cakarta'da yaşayanlar haftasonları bu şehre gidip tatillerini burada geçirirler.
18-24 Nisan 1955'te toplanan ve o dönem yeni bağımsızlığını kazanan Asya-Afrika devletlerini bir araya getiren Bağlantısızlar Hareketinin bir parçası olan Bandung Konferansı da burada yapılmıştır.